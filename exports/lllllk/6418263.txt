ID:6418263/nAUTHOR:Marylka/nScore:5/5/nIsRecomended:true/nSummary:Zacznijmy od sprawy podstawowej. Samsung Galaxy S8 to chyba najlepszy smartfon obecnej generacji. Nie jest to oczywiście telefon pozbawiony wad. Ale oferuje najwięcej, jest niezawodny i wprost urzeka swoim pięknem. Mogę go śmiało polecić. Wnętrze Galaxy S8 jest flagowcem Samsunga, a z tym wiążą się pewne oczekiwania. Mogę jednak zaręczyć, że moje zostały spełnione w 200%. Telefon jest szybki. Diablo szybki. Nawet przy kilkunastu działających w tle (i zasobożernych) aplikacjach nic nie chrupie, a telefon działa tak, jakby 5 minut temu został wyjęty z pudełka. Nie wiem czy to zasługa optymalizacji systemu operacyjnego czy po prostu obłędnie szybkich podzespołów, ale naprawdę nie ma tu na co narzekać. Ośmiordzeniowy procesor, nowoczesny układ graficzny i 4GB RAM-u spokojnie wystarczają nie tylko do codziennego użytkowania, ale nawet do dość intensywnej pracy i grania. SGS8 daje nam też do dyspozycji 64GB pamięci wewnętrznej. Dodatkowo telefon nadal ma możliwość rozszerzenia o kartę microSD. Z tego ostatniego faktu jestem naprawdę bardzo zadowolona. Niestety większość smartfonów odchodzi od tego rozwiązania. A dla mnie dużo pamięci wewnętrznej naprawdę ma znaczenie. Lubię przechowywać na telefonie wszystkie posiadane audiobooki. O zdjęciach i filmach z moim kotem nawet nie wspominam. Minusem telefonu jest niestety głośnik. Umieszczony na dole i raczej słaby. W tym wypadku był to konieczny kompromis. Telefon jest odporny na wodę i kurz. Wszystkie smartfony, które posiadają tę funkcję mają raczej słabe i małe głośniki. Myślę, że w erze maleńkich przenośnych głośników bluetooth nie jest to duży problem. No ale trzeba tę wadę odnotować. Wyświetlacz i ergonomia Ekran Super AMOLED w Samsungu Galaxy S8 to – moim zdaniem – najlepszy wyświetlacz dostępny obecnie na rynku, bijący iphone’ową (i nie tylko) konkurencję na głowę. I chyba nie jest to tylko moje subiektywne odczucie, bo gołe liczby, pokazujące np. gęstość pikseli albo odwzorowanie barw, wydają się tę tezę potwierdzać. Ekran urzeka swoim pięknem, ale jest też bardzo funkcjonalny. Jest na tyle jasny, że można na nim śmiało pracować nawet przy mocnym świetle (po prawdzie nie miałam okazji sprawdzić go w środku lata i w samo południe, ale sądzę, że dałby sobie radę). Poza tym przez swoje rozmiary dostarcza znacznie więcej przestrzeni na przeglądanie stron internetowych, mediów społecznościowych, itd… Nie jest to może ten sam komfort jaki dają tablety albo phablety w rodzaju Galaxy Note’a, ale smartfonowa konkurencja pozostaje daleko w tyle. Ekran Galaxy S8 ma nieco inne wymiary niż w poprzednich modelach. Wyświetlacz zachował szerokość modeli S7 i S6 (1440 pikseli), ale jest znacznie wyższy (2960 pikseli). Zmiana wymiarów wyświetlacza ma pewną negatywną konsekwencję. Musimy się nastawić na to, że niektóre starsze aplikacje nie będą obsługiwać rozdzielczości telefonu, w związku z czym obraz będzie otoczony na dole i na górze wąskimi czarnymi paskami. Podobnie będzie z większością filmów wideo, jakie przyjdzie nam oglądać na smartfonie. Jest to jednak bardzo mała cena, w zamian dostajemy bowiem więcej powierzchni ekranu, przy jednocześnie bardzo dobrej ergonomii. Wydłużenie wyświetlacza wraz z zaokrągleniem ekranu bardzo pozytywnie wpłynęło na komfort użytkowania telefonu. SGS8 po prostu świetnie leży w ręce. Mimo, że mam dłonie raczej niewielkie bez problemu obsługuję go jedną ręką i jestem w stanie dosięgnąć prawym kciukiem lewej części ekranu. Gorzej jest z dosięgnięciem czytnika linii papilarnych. Czytnik został przeniesiony na drugą stronę telefonu, tuż obok aparatu. A jako że telefon jest wysoki, nie zawsze jestem w stanie dosięgnąć czytnika palcem wskazującym. Na szczęście Samsung dał nam do wyboru jeszcze dwa inne sposoby na biometryczne odblokowanie smartfona. Możemy zatem skorzystać z czytnika siatkówki albo wykrywania twarzy. Ze względu na wygodę wybrałam rozwiązanie drugie, które okazało się być niezawodne, bez względu na to pod jakim kątem trzymam telefon i czy mam na sobie makijaż. Bateria i ładowanie Powiększenie ekranu ma oczywiście swoją cenę. Jest nią zużycie baterii. Chciałabym zaznaczyć, że nie jest pod tym względem tragicznie – jeszcze nigdy nie musiałam ładować telefonu w ciągu dnia, a korzystam z niego dość intensywnie. Ale nie jest też idealnie – codzienne ładowanie jest koniecznością. Na szczęście choć pojemność baterii (relatywnie do zużycia energii przez telefon) nie imponuje, to bardzo dobre wrażenie robi szybkość jej ładowania. Telefon obsługuje ładowanie indukcyjne (nie sprawdzałam) i tzw. „ładowanie szybkie”. I rzeczywiście nie jest to tylko chwyt marketingowy. Załadowanie baterii o pojemności 3000 mAh od 10% do 100% trwa ok. 50 minut. Po raz pierwszy w życiu poczułam, że podłączenie telefonu do ładowarki na 5 minut ma sens, bo zapewnia nawet godzinę pracy pod sporym obciążeniem. Aparat SGS8 wyposażony jest (jak znakomita większość smartfonów) w dwa aparaty. Główny ma rozdzielczość 12 megapikseli. Podaję tę informację tak dla porządku, ale zaraz potem muszę stwierdzić, że nie ma to chyba większego znaczenia. Widziałam zdjęcia robione na aparatach o większej rozdzielczości i mogę śmiało powiedzieć, że wyglądały dużo gorzej. Aparat w Samsungu Galaxy S8 jest fenomenalny. Dowodzi to tylko, że obecnie kolejne megapiksele nie mają większego znaczenia, a liczy się raczej charakterystyka sensorów, obiektywu, itd… Pod tym względem jest naprawdę dobrze, SGS8 ma jeden z lepszych aparatów dostępnych w smartfonie. Telefon ma jeszcze jeden aparat – przedni. A więc używany do robienia selfie. Jako że selfie robię bardzo rzadko, nie mogę na ten temat zbyt wiele powiedzieć. Ot, aparat jest, działa, zdjęcia mają sensowną rozdzielczość (8 megapikseli) i wyglądają ładnie. Ale w kontekście aparatów warto wspomnieć o jeszcze jednej ciekawej funkcji. Otóż aparat jest połączony z nowym asystentem Samsunga – Bixby. O samym asystencie napiszę niżej, chciałam tylko zaznaczyć, że Bixby potrafi rozpoznawać produkty znajdujące się na zdjęciach. Jest to pomocne podczas zakupów, jeśli chcemy na szybko sprawdzić, czy towar znajdujący się na półce sklepowej można dostać gdzieś taniej. Niby drobiazg, ale użyteczny. I jeszcze jedna ciekawostka, którą zauważyłam po tym, jak kilkukrotnie nie trafiłam w czujnik linii papilarnych z tyłu telefonu. Otóż szybka na obiektywie aparatu jest odporna na smugi i paluchowanie. Nie wiem jak tego dokonano, ale chciałabym, żeby cały telefon był pokryty takim szkiełkiem. Bixby Samsung bardzo mocno promuje swojego elektronicznego asystenta. Niestety nie jest on jeszcze dostępny w języku polskim. Trudno, dałoby się to jakoś przeżyć... gdyby nie fakt, że telefon posiada osobny przycisk do uruchamiania asystenta. Może to moja niezgrabność, ale raz dziennie niechcący włączam Bixby'ego. I niepotrzebnie się z tego powodu irytuję. Myślę, że Samsung mógł nam tego oszczędzić. Akcesoria Ostatnią rzeczą o której chciałabym wspomnieć są genialne akcesoria. Nie miałam jeszcze okazji wypróbować DEX-a (stacji dokującej zamieniającej telefon w desktopa), za to dostałam niedawno oficjalną okładkę do SGS8 – Clear View. I nie mogę wyjść z zachwytu. Od lat zadziwia mnie, że ludzie pakują ładnie wyglądające smartfony w paskudne okładki ochronne i etui, które psują cały urok telefonu. Samsung poszedł po rozum do głowy i zaoferował coś, co łączy funkcjonalność z estetyką. Clear View przepuszcza światło z wyświetlacza, a przy tym jest minimalistyczna i wykonana z dobrych materiałów. Idealnie pasuje do tego pięknego telefonu. Podsumowanie Czy warto kupić Samsunga Galaxy S8? Tak. Czy po trzech miesiącach jestem zadowolona z telefonu? Tak. Czy telefon ma wady? Tak. Czy kiedykolwiek miałam lepszy telefon? Nie. Czy SGS8 jest za drogi? Wolałabym, żeby był za darmo, ale nie. Za jakość trzeba zapłacić. Poniższe zdjęcie przedstawia telefon Samsung Galaxy S8 w okładce Clear View (odsłoniętej) wraz z kotem. Okładka Clear View i kot są sprzedawane oddzielnie./nAdvantages:4gb ram dobry aparat duży ekran ekran ergonomia szybkie ładowanie szybkość świetne akcesoria wodoodporny /nDisadvantages:bixby - brak języka polskiego czytnik linii papilarnych jest za wysoko słaby głośnik źle umiejscowiony skaner odcisków palców /nLikesCount:2/nDislikesCount:0/nCreateDate:2017-12-31 23:02:51